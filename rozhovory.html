 

<h2><u>Juana poznala od osemnástky</u> (sr.Mária Marthe)</h2><strong><em>Sestra Mária Marthe má za sebou už niekoľko úspešných školských divadelných hier. Ale hra, ktorú priviedla na svetlo sveta tento raz a to, čo sa jej podarilo zo študentov vykresať, je neuveriteľné. Juan de Dios nechal stáť v úžase nejedného diváka. Pozrime sa na svet režisérky zbližšia.</em></strong>
<p><strong>Sestra Mária Marthe, čo vám dal<em> Juan de Dios</em>?</strong></p>
V skratke sa to asi ani nedá povedať. Pozerám spať na tie dlhé mesiace, kedy sa najskôr
tvorila hra na papieri, potom v malej telocvični. Pamätám sa veľmi dobre na castingy
a nesmelých študentov. Potom prišli prvé „oťukávačky“, zábava, ale aj drina, prebdené
noci, radikálne úpravy hry, no i zvláštny pocit z toho, že sme pred dvoma rokmi zdvihli
latku, a preto ju nesmieme teraz podliezť. Bolo potrebné pripraviť sa na úspešný skok
do výšky, ktorá nebola priamo určená. Keďže sa od poslednej hry zmenil tím účinkujúcich
skoro kompletne, znamenalo to pre mňa začať celkom od nuly, a neostať pri nej. Bola to
výzva. <em>Juan de Dios</em> priniesol so sebou veľa nečakaných situácii, radosti a nadšenia,
ale i zopár vrások a šedivých vlasov. Spolu s touto hrou som vstúpila do školy, kde som sa každodenne mala učiť dôverovať, prekonávať, byť optimistom, aj keď realita navádzala na pesimizmus. Zdolávať skúšky, a to nemyslím len tie divadelné. Nečakať na prestávky, ale
hneď sa popasovať s každou úlohou. Zúčastňovať sa výletov do neznáma, hoci by som radšej kráčala po známej vychodenej cestičke. Odovzdať čo najjasnejšie myšlienku hry tým, ktorí
budú stať na javisku a zároveň prosiť nebo o priazeň. 
<em>Juan de Dios</em> ma naučil, že Boh dokáže aj divadlom otvárať ľudské srdcia a meniť nás k lepšiemu.

<p><strong>Prečo práve <em>Juan de Dios</em>?</strong></p>
Sv. Juan de Dios mi bol veľmi sympatický. Nespĺňal žiadne naše veľakrát mylné predstavy o svätých a dokonalých ľuďoch. Nebol to hrdina – superman, ani krásavec, ktorého si človek
hneď všimne. Nebol ani bohatý a ani učený. V živote si prešiel mnohými skúškami.
Roky nevidel zmysel svojho života. V ľudských očiach bol nula, dokonca blázon. Ešte aj žobráci si mysleli, že sú na tom lepšie ako on. Vraj toto má byť hlavná postava, ktorej
divák chce fandiť? Vravím si: „Áno! Veď nerobíme divadlo pre americkú produkciu, kde sú dovolení len dokonali superhrdinovia. Juan je jeden z nás. V jeho príbehu sú skryté aj tie naše.“ 
V čom sa však Juan od nás dosť odlišuje, čo má a my nie, je jeho veľká dôvera v nekonečné Božie milosrdenstvo a absolútna sloboda ísť proti prúdu za spoznanou pravdou, nech to stojí, čo to stojí, a nestráca pri tom lásku.

<p><strong>Kedy ste sa prvýkrát stretli so životným príbehom Jána z Boha?</strong></p>
Keď som mala osemnásť, dostala sa mi do ruky kniha o jeho živote. Bol to román, pútavo písaný a ešte k tomu v nemčine. (Nemčinu som milovala.) Prečítala som ho za tri dni. Vtedy som si pomyslela: „Tak toto by bol námet na film alebo divadlo.“ Dnes sú filmy častokrát bez
príbehu, nemajú divákovi čo ponúknuť. Toto bol veľmi silný príbeh, dokonca pravdivý, žiadna fikcia. To, že raz budem písať scenár <em>Juan de Dios- Boží blázon</em> by mi vtedy ani len vo sne nenapadlo. Netušila som, že raz budem pracovať s mladými ľuďmi a stáť s nimi na divadelných doskách. Moje plány boli celkom iné. Človek mieni, no Pán Boh mení.

<strong>Ako sa rodí divadelný scenár?</strong>
<p>Vždy inak. Juan sa začal na jednej svadbe, keď sa vydávala naša bývala študentka Zuzka Štefánková. Sobáš bol v kláštornom kostole. Myslím, že to bolo v máji pred rokom. Vraj to
bola veľmi pekná svätá omša. Ja som však bola mimo reality. V mysli sa tam predo mnou zrazu začali vynárať scény z hry. Je to akoby ste videli film na takom zvláštnom čiernom pozadí. Stačí si ho len zapamätať, potom zachytiť na papier a aktérom vložiť do úst slová, aby film nezostal nemý. Po sobáši vravím sestrám: „Osvietilo ma! Bude hra! Videla som ju!“
</p>

<strong>Videli ste ju celú?</strong>
<p>Nie, len niektoré časti. Videla som najskôr scénu, v ktorej tajomná pastierka (Panna Mária) vychádza z lesa a zachraňuje zraneného Juana. Už bolo treba len nájsť tých dvoch, ktorí to
v mojej mysli na tej svadbe tak výborne hrali a ktorých som tak jasne videla, hoci sa nič nepremietalo. Aspoň to tvrdili svadobčania. Ja si z tej svadby nič nepamätám.
</p>

<strong>Podľa čoho ste si vyberali hlavnú postavu?</strong>
<p>Tak, ako som tu opísala sv. Juana de Dios je asi všetkým jasné, že nájsť niekoho, kto mu bude vnútorne podobný, nebude ľahká záležitosť. A ani nebola. Bolo viac než veľkou výzvou zahrať nadšeného zasnívaného mladíka; padlého vojaka; zúfalca; hľadajúceho zrelého muža, ktorý bojuje sám so sebou; blázna, ale aj pokojného rehoľníka, ktorý pozná pády i vstávania; svedka milosrdnej lásky; muža, ktorý odpúšťa, čo sa ľudsky odpustiť nedá. Dlho som nevedela, kto bude hrať Juana. V duchu som sa pýtala: „Ako bude môcť zahrať tak náročnú úlohu sedemnásťročný/ osemnásťročný študent, ktorý si v živote ešte skoro nič neprežil?“ Prišli aj ťažké chvíle, kedy som si myslela, že som napísala hru, ktorú nebude mať kto hrať. V škole sme síce mali šikovných chalanov, ktorí majú aj nejaké tie divadelné skúsenosti, no šikovnosť a skúsenosti, keď som sa tak na postavu Juana de Dios pozerala, tu nestačili. Nebolo mi všetko jedno, keď sa blížili Vianoce a ja som ešte stále nemala hlavnú postavu.
Nakoniec sa z hmly vynoril Juraj Vontorčík. Tá hmla bola poriadne hustá.
</p>

<strong>Vraví sa, že každá vaša hra má nejaký symbol. Aký mala hra <em>Boží blázon</em>?</strong>
<p>Asi to bude znieť dosť nečakane, ale jednoznačným symbolom tejto hry boli VLASY. Davidko, ktorý hral malého Juana, sa nesmel na nožnice ani len pozrieť. Je to športovec, má rád krátke vlasy. No a veľký Juan je skôr umelec. Tu sme mali opačný problém, vlasy potrebovali radikálny jarný strih. No nielen Juan išiel pod nožnice. Viacerí mali poriadnu hrivu, ani sme im do tváre nevideli. Vravím im: „Keď už hráte, nech je aj vidieť ako sa tvárite.“ Nebolo času na dlhé prehováranie. Jedného dňa som zavolala na nácvik našu kamarátku, kaderníčku Martinku. Oznámila som, že ten, na koho ukážem prstom, sa pôjde dať ostrihať. A bolo vybavené. Celý večer sme strihali.</p>

<strong>Išli všetci dobrovoľne?</strong>
<p>Nemali na výber, ale ani nešomrali. Išla som aj ja a sr. Mária Zuzana, treba ísť predsa príkladom. A tak sa stali vlasy symbolom <em>Božieho blázna</em>. Pani profesorke Jenisovej sa
táto rýchla akcia s nožnicami veľmi páčila. Neviem, či aj jej synovi. Prežil to aj veľký Juan, hoci ten to znášal asi najhoršie. Z času na čas mi pripomenul, aká krivda bola na ňom spáchaná. Určite to spomenie aj v jeho rozhovore pre časopis. Chcel si nechať dlhé vlasy a Juan de Dios mu zrazu zmaril plány... či vlastne režisér?
</p>





<strong>Kto vás herecky prekvapil na castingu alebo neskôr na skúškach?</strong>
<p>Na castingu jednoznačne Juraj Daniš, náš potulný spevák Antonio Melro. Poznala som ho len zvidenia. Prišiel, vzal do ruky neznáme texty a čítal ich, ako keby ich doma študoval celú noc. Mal krásny jasný hlas, prirodzený prejav, správny šmrnc. Dostal úlohu zahrať slobodného umelca, ktorý ospevuje krásu betónového sídliska. Postavil sa na zelenú debničku a začal recitovať s humorným pátosom o Klokočine, dokonca vo veršoch. Vravím si: „Tak toto tu ešte nebolo a asi ani už nebude!“ Úplne mi aj sestre Márii Zuzane zdvihol náladu.</p>
<strong>Nechceli ste, aby hral hlavnú postavu práve on?</strong>
<p>Je dôležité nájsť na každú postavu z hry ten správny typ človeka. Juraj Daniš bol jasný slobodný umelec. Mal všetko, čo by mal Antonio Melro mať. Juraj Vontorčík mal zase vnútornú charizmu, ktorú potrebovala postava Juana, bol aj dosť iný ako zvyšok osadenstva, a to skoro vo všetkom. Mal s Juanom veľa spoločného. Videla som v ňom veľký potenciál, ktorý bolo treba čo najlepšie využiť. Myslím, že sa nám to podarilo.</p>
<strong>S ktorými postavami sa najľahšie nacvičovalo a s ktorými ste sa naopak najviac natrápili?</strong>
<p>Najľahšie nácviky boli s malým Juanom Davidom Sedmákom. Je to prirodzený herecký talent. Rýchlo pochopil, čo má robiť, ako hrať. Bol na každom nácviku a bolo jedno, či sme hrali v hudobnej miestnosti na internáte, alebo v telocvični, vždy išiel naplno. Nemusela
som mu predčítavať text, aby počul ako má intonačne a výrazovo pracovať s hlasom.
Stačilo povedať napr.: „Túto vetu povedz prekvapene.“ A on to tak povedal. Okrem
toho vedel už po prvom týždni všetky texty naspamäť a radil aj ostatným, keď textovo vypadli. Veľa sme sa spolu nasmiali. 
</p>
<p>Najnáročnejšie to bolo so scénami <em>Vojna a Granada</em>.</p>
<p>Scény, kde má byť v popredí akcia, dynamika, silný výraz a veľké množstvo ľudí, kde každý robí niečo iné, sú vždy najťažšie. Predstavte si k tomu 12 uletených GCMákov mužského rodu, ktorí po vyučovaní dostanú meče do ruky a majú seriózne nacvičovať vojnu. Alebo si
predstavte kopec takzvaných Granaďanov, ktorí majú zrozumiteľne kričať jeden cez druhého až sa nakoniec nebude dať povedať, či sa zbláznil Juan, oni všetci alebo režisérka...
Z hercov si najviac energie vyžiadala hlavná postava Juan, ale to je prirodzené. Mal najťažšiu úlohu, bol kľúčovou postavou. Každá scéna, v ktorej hral, si vyžadovala celkom iného Juana, ako som už spomínala. Do hlavnej postavy treba investovať najviac, pretože ak sa spraví aj dobrá hra a hlavná postava zrazu nie je hlavná, trpí tým celá hra. Jurko Vontorčík tou hlavnou postavou rozhodne bol.
</p>
<strong>Najoriginálnejšie nácviky?</strong>
<p>S trubadúrom Adamom. Len on a ja. Vedel, že hrá jednu z hlavných postáv už od leta.
Vedel, že bude hrať, veršovať, tancovať a hlavne spievať. Veľmi sa tešil, kedy sa to všetko začne. Nacvičovalo sa už zopár týždňov a <strong>Adam</strong> sa pýta: „Sestrička a my dvaja kedy začíname nacvičovať?“
</p>
<p><strong>Ja</strong> : „Dám ti vedieť, ty si samostatná jednotka. Nestíham, Adamko, a nemám pre teba ani hudbu. Neboj, ozvem sa ti.“</p>
<p><strong>Adam</strong>: „Dobre, dobre, čakám.“
Tento náš rozhovor sa opakoval v pravidelných intervaloch. Čas bežal, dokonca už aj hudba prišla.
</p>
<p><strong>Adam</strong>: „Tak ako, sestra Mária Marthe, dáme si dnes nácvik?“</p>
<p><strong>Ja</strong>: „Jasné, Adamko, ozvem sa ti. Teraz nestíham.“</p>
<p><strong>Adam</strong>: „A kedy?“</p>

<p><strong>Ja:</strong> „Niekedy večer. Zavolám ti.“</p>
<strong>Adam:</strong> „Dobre, dobre, sestrička.“
<p>Prišiel večer aj migréna a ja som, samozrejme, úplne zabudla na Adama. Zrazu zvoní telefón.</p>
<p><strong>Adam:</strong> „Tak ako, sestrička? Kedy prídete na internát?“</p>
<strong>Ja:</strong> „Adamko, dnes neprídem, strašne ma bolí hlava, ale zajtra stopercentne.“
<p>Tento náš rozhovor sa zopakoval viackrát. Keď už začal tlačiť čas, prišla intenzívna chvíľa 
nácvikov o pol desiatej večer v malej telocvični- len ja a trubadúr.
Celkom pekne to zvládol. Niektorí diváci si mysleli, že sme si ho požičali z konzervatória.</p>
<strong>Aká bola vaša najobľúbenejšia scéna?</strong>
<p><em>Pád - Záchrana.</em> Bola to pre mňa silná scéna. Juan ju hral veľmi presvedčivo. Videla
som v ňom naozaj muža prosiaceho o záchranu. Do textu som vložila tak trochu aj moje 
prežívanie, o to to bolo pre mňa silnejšie.</p>
<strong>Ste zohratý sesterský divadelný tím už niekoľko rokov. Boli medzi vami aj nejaké názorové 
roztržky v zákulisí?</strong>
<p>Roztržky nie, rozdielne predstavy áno. Napr. ja som chcela, aby bol Juan vždy oblečený 
chudobne, hovorím tomu v „zašmudlanej“ špinavej látke. Všetkých okrem Granaďanov
a seňora Francesca (Paťa Reža) s manželkou (Helou Molnárovou) som chcela 
mať „ušmudlaných“, pretože išlo o príbeh jednoduchých chudobných ľudí zo 16.storočia. 
No to sa sestrám nepozdávalo. Vraj Juan musí byť pekný a hlavne pri Beatriz nesmie vyzerať 
ako chudobný príbuzný. Musia tvoriť krásny pár. Ustúpila som. Výhrady sa týkali aj Juanovho 
plazenia sa v scéne <em>Záchrana</em>, celý čas sa tam totiž plazil po tom špinavom baletizole. Tu som 
nechcela ustúpiť. Radšej som pred každým nácvikom umývala podlahu. A ani som neustúpila. 
Juan sa plazil celý čas. Chudák, mal z toho aj modriny.</p>
<strong>Neodmysliteľnou súčasťou hry je tanec a výborná hudba. Ako vnímate tieto dve zložky?</strong>
<p>Bez toho si naše divadlo ani neviem predstaviť. Máme šikovných choreografov.
Každý jeden tanec bol skvelý, pretože mal myšlienku a výborných tanečníkov, ktorí ma 
svojimi výkonmi veľmi milo prekvapili.</p>
<strong>Mali ste predstavu o tancoch alebo ste to nechali celkom na choreografov?</strong>
<p>Čo sa týka jednotlivých tanečných prvkov, to je jasná záležitosť choreografov. Ja som 
mala predstavu, čo má tanec znázorňovať, pretože aj tanec ma svoj príbeh. Jeho úlohou 
je umocniť hraný dej. Napríklad <em>„v čiernych myšlienkach“</em> som chcela, aby sa okolo Juana 
vytvorila nejaká sieť alebo pavučina, do ktorej sa chytil a nemôže vyjsť von. Beba s Ľubom sa 
na tom
dobre potrápili. Oplatilo sa.</p>
<strong>A čo pesničky?</strong>
<p>Sestry skladateľky a hudobníčky opäť nesklamali. Mohla som sa na ne stopercentne 
spoľahnúť. Granadu napísal náš páter Luis Caudt, odchovanec GCM. Bola to prvá pesnička
hry, ktorú som si našla v e-mailovej schránke. Hneď sa mi dostala do uší. Vedela som, že 
to bude hitovka. A bola. Otčenáš ma dojal asi na každom predstavení. Z Dankinho spevu v 
scéne Záchrana som mala zimomriavky. A pieseň Boží blázon som si v duchu spievala spolu s 
Juanom. Raz dokonca aj nahlas, ale to som bola s osvetľovačmi za hrubým sklom. A verte mi, 
nebola som sama. Tešila som sa aj na hudobnú produkciu trubadúrskych vstupov. Texty som 
písala ja. Bola som zvedavá, ako budú znotované.</p>

<strong>Scéna bola výtvarne spravená na profesionálnej úrovni. Komu za to vďačíme?</strong>
<p>Navrhoval ju profesionálny scénograf, zaslúžilý umelec a náš priateľ František Perger,
ktorý viac ako 30 rokov pracoval v Divadle Andreja Bagara. Vážim si ho. Je to muž na 
správnom mieste, detailista, výtvarník. Mal výborné scénické nápady. O divadle som sa 
naučila veľa práve od neho.</p>
<strong>Splnila hra vaše očakávania?</strong>
<p>Očakávania majú diváci, režisér víziu. Tá bola jasná, aj keď realizácia niekedy vyzerala ako
boj s veternými mlynmi. Niečo sa podarilo tak, ako som chcela, niečo ma dokonca milo
prekvapilo, niečoho som sa musela vzdať v prospech hry.</p>
<strong>Máte už nejaké plány do budúcnosti?</strong>
<p>Plány sú, no zatiaľ nechcem nič konkretizovať. Nechám sa viesť a inšpirovať nebom. Tam
sa vie najlepšie čo, kedy, ako a s kým.</p>
<strong>Odkaz pre študentov:</strong>
<p>Nech vás radosť z nášho spoločného diela Juan de Dios- Boží blázon hreje na duši čo 
najdlhšie, aspoň pokým sa nestretneme na castingu o dva roky...možno aj skôr. </p>
<p>A nezabudnite, že</p>
<p><em>aj keď slnko za mraky zájde,</em></p>
<p><em>kto hľadá Božiu pravdu nájde</em></p>
<p><em>a ten, kto prosí, dostane</em></p>
<p><em>priehrštím a nielen do dlane!</em></p>
<h2><u>Rád chodím bosý</u> (Juraj Vontorčík)</h2>
<p><strong><em>Mnohé médiá sa s ním pokúšali porozprávať. Mnohí novinári chceli nechať svoju prácu, 
lebo pochopili, že sa im to nikdy nepodarí. Mnohé denníky a magazíny mu denne volajú 
a prosia ho aspoň o krátke vyjadrenie. Nám sa to podarilo! My sme tí, ktorým sa podarilo 
získať rozhovor so samotným hlavným predstaviteľom Juana de Dios v hre s rovnomenným 
názvom, Jurajom Vontorčíkom. Predkladáme vám ho v nasledujúcich riadkoch.</em></strong></p>
<strong>Kedy si sa dozvedel, že hráš hlavnú postavu v hre <em>Juan de Dios</em>?</strong>
<p>Ešte pred castingom som bol párkrát oslovený na chodbe ako „Juan“, čo som nebral
vážne. Vraj všetci to hovorili a vedeli o tom, len ja nič. Potom sa ma ale samotná sestra M&M 
spýtala, že či by som do toho šiel...</p>
<strong>Aký je to pocit stvárňovať hlavnú postavu?</strong>
<p>Takýto ( Rozhadzuje rukami, aby sme mali predstavu aký)...a hlavne tento nový pocit
mi nedovolil neprísť na predstavenie.</p>
<strong>Účinkoval si aj v predošlých hrách?</strong>
<p>Chcel som, ale na Pilátovu ženu som bol príliš malý. A na Alžbetu Uhorskú som mal zas krátke 
vlasy.</p>

<strong>Ako sa ti spolupracovalo so sr. Máriou Marthe a ostatnými hercami?</strong>
<p>Spolupracovalo sa mi veľmi dobre, teda až do momentu, keď ma ostrihali...
A s ostatnými to bolo tiež super, len bláznivé tanečníčky v tanci <em>Blázni</em> ma zničili tým sácaním 
a potkýnaním a trhaním a mykaním. Akože mykaním sa. To ma vždy rozosmialo...</p>
<strong>Počas tvojho účinkovania v hre sa vytvoril zástup obdivovateliek. Ako ho vnímaš?</strong>
<p>Žiaden „zástup“ som nevidel.</p>
<strong>Ospravedlňoval si sa v škole často kvôli divadlu?</strong>
<p>Vôbec som sa neospravedlňoval, lebo som nebol v škole... A ak som bol, tak si to 
nepamätám. A ak si to pamätám, tak nepoviem. Ale ak by som náhodou povedal, tak len 
toľko, že, teda, hm, nie nepamätám...</p>
<strong>Keby si mal ešte jednu takúto šancu, využil by si ju?</strong>
<p>Tak určitééé...nie.</p>
<strong>Znovu ako herec? Alebo by si skúsil niečo iné?</strong>
<p>Fú, radšej asi ako spevák. Sestry by nemali dôvod ostrihať ma. (Áno sestra, zas tie vlasy...) 
Alebo len nejakú rolu na dve minúty, aby som si mohol isť pozrieť hru aj z hľadiska.</p>
<strong>Čo ti dalo toto divadlo? Čo ti naopak vzalo?</strong>
<p>Dalo mi to niečo veľmi zaujímavé, zážitok, aký som ešte nezažil, skúsenosť, akú som 
neskúsil... Spoznal som nových ľudí, teda veľa nových ľudí. Dokonca toľko, že (nech mi 
prepáčia) ich až neviem spočítať na prstoch. Ale nie, chcel som povedať, že si nepamätám ich 
mená. A vzalo mi to pojem o čase. Ani neviem, ako a kedy sa začal apríl. Je predsa apríl, či?</p>
<strong>Našiel si u sv. Juana de Dios niečo, čo vystihuje aj teba? Máte niečo spoločné?</strong>
<p>Chodím rad bosý. A tiež som utiekol s jedným potulným spevákom, ale až vo vyššom veku 
a vrátil som sa. Takže to sa neráta. A nájsť „cestu svojho života“ nie je pre mňa takisto 
jednoduché. Len dúfam, že v tomto sa budeme odlišovať a nájdem ju ešte skôr, ako sa 
zaradím medzi štyridsiatnikov.</p>
<strong>Výhľad z ktorého okna v škole máš najradšej?</strong>
<p>Výhľad zo všetkých okien v A-jednotke. Ale taktiež mám rád výhľad cez okno v mojej hlave 
pri odpovedi. Odporúčam.</p>
<strong>Aký je tvoj najväčší zážitok súvisiaci so školou?</strong>
<p>Neviem. Neviem prísť na <em>jeden</em> zážitok. Skôr by som to charakterizoval ako súbor prirodzene 
(a s našou pomocou) prebiehajúcich fyzikálnych, biologických, chemických a biochemických 
procesov v nás a s nami stretávajúcich sa v jednom bode, ktorý je v tomto prípade práve 
škola. A možno viem, len si to chcem nechať pre seba.</p>
<strong>Čo by si chcel odkázať budúcim generáciám? Povzbudenie do štúdia alebo do ďalšej hry?</strong>
<p>Už teraz rozmýšľajte nad tým, čo chcete robiť, keď odtiaľto odídete. Ale nato príde len
malé percento ľudí, tak sa „len“ učte všetko, pretože po treťom ročníku si možno budete 
chcieť meniť semináre, ak zistíte, že vás baví niečo iné, tak aby ste potom vedeli, o čom je 
reč. Alebo to proste nechajte na akademický...
A k hre len toľko, že zapojte sa. Fakt.</p>

<h2><u>Paradiso a ďalšie tajnosti zo sveta hudobníkov</u> (sr.Yvonne, sr.Lýdia)</h2>
<strong><em>Bez hudby by žiadna GCM hra nebola pravou hrou a bez sestier Yvonne a Lýdie z Rodiny 
Panny Márie by asi žiadna hudba nebola. Tieto rehoľné sestry, a skvelé hudobníčky, majú 
najväčší podiel na piesňach, ktoré prispeli k silnému umeleckému zážitku všetkých divákov. 
Určite si viacerí z nás jednotlivé melódie pospevujú dodnes.</em></strong>
<p><strong>Na koľko hudobných nástrojov hráte?</strong></p>
<strong>Sr. Yvonne:</strong> Hrám na klavíri, organe, gitare a učím sa hrať na čele.
<p><strong>Sr. Lýdia:</strong> Do hudobnej školy som chodila na klavír, organ a na priečnu flautu. V Rodine
Panny Márie som sa naučila hrať na gitaru a hackbrett, rakúsky ľudový nastroj, ktorý je 
podobný nášmu cimbalu.</p>
<p><strong>Ktorý je váš najobľúbenejší nástroj?</strong></p>
<strong>Sr. Yvonne:</strong> Môj najobľúbenejší nástroj je asi klavír, potom čelo, hoboj, anglický roh.
Všetky nástroje sa mi páčia, keď sa na nich pekne hrá.
<p><strong>Sr. Lýdia:</strong> Hoboj.</p>
<p><strong>Od koľkých rokov hráte?</strong></p>
<strong>Sr. Yvonne:</strong> Na klavíri hrám od prvej triedy základnej školy, na gitare od pobytu v internáte 
GCM. Na organe som sa začala učiť, keď som vstúpila do spoločenstva a na violončele hrám 
asi piaty rok.
<p><strong>Sr. Lýdia:</strong> Na klavíri hrám od šiestich rokov.</p>
<p><strong>Bolo vás treba do hrania nútiť?</strong></p>
<strong>Sr. Yvonne:</strong> Spočiatku áno. Keď som chodila na klavír do ZUŠ-ky, zvyčajne som „cvičievala“ 
krátko predtým, ako som šla na hodinu. Asi od štrnástich rokov ma už nemusel nikto nútiť. 
Sestry na internáte ma museli skôr nútiť, aby som už prestala brnkať na gitare.
<p><strong>Sr. Lýdia:</strong> Aj áno, aj nie.</p>
<p><strong>Kto zložil pesničky na hru <em>Juan de Dios</em>?</strong></p>
<strong>Sr. Yvonne:</strong> Ja a Páter Luis, brat sestry Margaréty, ktorý pôsobí v Uruguaji ako misionár. 
V piesni pastierky bola melódia prevzatá od Marca Frisinu.<em>Nada te turbe.</em>
<p><strong>Koľko času vám zabralo vymýšľanie piesní?</strong><p>
<strong>Sr. Yvonne:</strong> To sa dá ťažko povedať. Skôr, ako je pesnička napísaná, zdá sa, akoby si šla v 
lete na saniach. Ale keď je pesnička hotová, tak sa ti zdá, akoby to bolo spravené raz-dva. 
Neviem, či sa dá hovoriť o mesiacoch, dňoch alebo hodinách... Každá pieseň sa rodí celkom 
individuálne. Keď máš melódiu v srdci, ide všetko rýchlo.
<p><strong>Odkiaľ ste čerpali námet pri skladaní pesničiek?</strong></p>
<strong>Sr. Yvonne:</strong> Sestra Mária Marthe mi povedala, pri ktorých scénach potrebuje pesničky. 
Poslala mi aj celý scenár, aby som bola trocha v obraze. Texty trubadúra už mala napísané, 
takže uňho som to mala ľahšie. Použila som námet z jednej skladby, ktorú som už raz
dávnejšie napísala. V piesni <em>Otčenáš</em> bol text jasný, melódia sa časom akosi pridala. Pri piesni
<em>Blázon</em> to bolo ťažšie, dlho som nemala žiaden nápad, ani na text, ani na hudbu. Tak som 
jednoducho šla do kaplnky a pred bohostánkom som povedala: „Pane, ja naozaj neviem, čo 
mám písať!“ Takto som chodila do kaplnky niekoľko dní. Potom som si jedného dňa sadla 
s gitarou v ruke pred prázdny papier a zrazu to šlo. Myslím si, že v kaplnke sa dá nájsť pôvod 
všetkých námetov. Na tomto mieste by som ešte chcela vysloviť vďaku hlavne všetkým tým, 
ktorí duchovne prispeli k vzniku jednotlivých piesní. Viem konkrétne o niekoľkých, ktorí sa 
modlili za inšpiráciu. Vďaka!

<p><strong>Ktorá z piesní je vaša najobľúbenejšia?</strong></p>
<strong>Sr. Yvonne:</strong> Asi <em>Blázon</em>. A potom <em>Otčenáš</em>.
<p><strong>Sr. Lýdia:</strong> <em>Otčenáš</em> a <em>Boží blázon</em>.</p>
<p><strong>Ako prebiehali spevácke nácviky?</strong></p>
<strong>Sr. Yvonne:</strong> Z Innsbrucku, kde práve pôsobím, som prišla, až keď bolo všetko viac-menej 
nacvičené. Nácviky, na ktorých som teda bola, prebiehali veľmi dobre.
<p><strong>Sr. Lýdia:</strong> Skvele.</p> 
<p><strong>Ktorá pieseň bola najproblematickejšia a ktorá išla najľahšie?</strong></p>
<strong>Sr. Yvonne:</strong> Neviem to takto posúdiť, lebo som nebola od začiatku na nácvikoch. Viem, že v 
niektorých skladbách boli na niektorých miestach ťažkosti udržať čistý tón.
Hlavne sa to týkalo pomalších pesničiek, ako napr. pieseň pastierky. Inak nejaké veľké 
ťažkosti neboli.
<p><strong>Sr. Lýdia:</strong> So skvelým zborom sa všetky piesne učili perfektne.</p>
<p><strong>Ako sa vám spolupracovalo so spevákmi? Aj vás niečo nahnevalo?</strong></p>
<strong>Sr. Yvonne:</strong> So spevákmi sa mne osobne spolupracovalo dobre. Stretávala som sa s nimi len 
na rozospievaniach a tam sme si celkom rozumeli. Spievali relatívne čisto a ľahko. A hnevať 
som sa nemala na čo.
<p><strong>Sr. Lýdia:</strong> Spolupracovalo sa výborne. Meškanie niektorých členov zboru a ich následné 
blúdenie po celom divadle dávalo niekedy zabrať mojej trpezlivosti.</p>
<p><strong>Ako prebiehali nácviky so sólistami?</strong></p>
<strong>Sr. Yvonne:</strong> Sólisti spievali tiež pekne. Keď sa mi dalo, tak som sa s nimi stretla pred 
vystúpeniami v šatni, aby sme sa trocha rozospievali. Ja som bola s nimi veľmi spokojná, aj 
keď oni možno so sebou neboli vždy 100 percentne spokojní. Samozrejme, spievali náročné 
pesničky.
<p><strong>Sr. Lýdia:</strong> Naučili sa piesne veľmi rýchlo, v podstate ich vedeli „z listu“ hneď zaspievať.</p>
<p><strong>Zažili ste počas hry aj niečo vtipné?</strong></p>
<strong>Sr. Yvonne:</strong> Keďže sme hrali, boli sme počas predstavení úplne vzadu, prakticky v zákulisí, 
orientovali sme sa preto len podľa toho, čo sme počuli. Často sme nechápali, prečo sa práve 
teraz publikum smeje. Nespomínam si teraz na nič mimoriadne vtipné, čo by sme zažili. 
No napriek tomu sme sa veľa smiali.
<p><strong>Sr. Lýdia:</strong> Zažili, keď trubadúr začal omylom najskôr iný text a potom bravúrne „skočil” 
do správneho odseku cez slovíčko <em>nuž</em> (on už bude vedieť), aby sme sa aj my vzadu za 
oponou „chytili”.</p>

<p><strong>Na čo budete najviac spomínať?</strong></p>
<strong>Sr. Yvonne:</strong> Na to, čo spomenula sr. Lýdia. Celý čas sme vtedy tŕpli, ako to pôjde ďalej. Po
tom <em>nuž</em> sme si všetky vydýchli.
<p><strong>Sr. Lýdia:</strong> Na peknú odpoveď p. p. Vontorčíkovej vo videu
<em>Behind the scenes“</em> v súvislosti s divadlom (Nemyslím teraz odpoveď: „Tak určite.“), na 
malého Ježiška a na príjemnú atmosféru, ktorá panovala medzi všetkými účinkujúcimi.</p>
<p><strong>Ktorá scéna z hry sa vám páčila najviac?</strong></p>
<strong>Sr. Yvonne:</strong> Bola to scéna pri studni, keď sa spieval <em>Otčenáš</em> a keď malého Juana našli. 
Davidko to zahral veľmi dojímavo. Ale musím povedať, že všetky scény boli dobre do detailov 
vypracované.
<p><strong>Sr. Lýdia:</strong> Scéna malého Ježiška, záver, Juanove posledné slová a scéna v portugalskej 
dedine, keď sa malý Juan predstavuje Antoniovi.</p>
<p><strong>Ako hodnotíte herecké výkony študentov?</strong></p>
<strong>Sr. Yvonne:</strong> Herci boli všetci vynikajúci. Keď som videla zábery z prvých nácvikov,
skoro som neverila vlastným očiam. Nedá sa to porovnať s tým, ako to potom vyzeralo na 
javisku. Naozaj všetci spravili veľké pokroky!
<p><strong>Sr. Lýdia:</strong> Boli výborné. Cítila som ich plné nasadenie a snahu, okrem výkonov chceli divákom 
sprostredkovať aj nejaké posolstvo.</p>
<p><strong>Viete si vysvetliť, prečo speváci pri rozospievaní vždy chceli spievať len <em>Paradiso</em> z filmu 
<em>Svätý Filip Neri</em>?</strong></p>
<strong>Sr. Yvonne:</strong> Neviem, ale myslím si, že preto, lebo to má jednoduchú a veselú melódiu, čo sa 
dá ľahko zapamätať. A na rozospievanie je to fajn cvičenie.
<p><strong>Sr. Lýdia:</strong> Lebo každý človek sa dobre cíti v „paradise“, čiže v raji. </p>
<h2><u>Bol to fiškus</u> (David Sedmák)</h2>
<strong><em>David Sedmák bol donedávna iba obyčajným školákom, dnes je už vďaka svojmu talentu 
ostrieľaným hercom, ktorý sa nezľakne plného hľadiska. Nerobí mu problém odpadnúť na 
javisku, tešiť sa i plakať pred pohľadmi divákov.</em></strong>
<p><strong>Akú postavu stvárňuješ v hre Juan de Dios?</strong></p>
Malého Juana.
<p><strong>Povedz mi niečo o svojej úlohe.</strong></p>
Juan bol veselý aj bláznivý, taký malý fiškus. Tešil sa zo života. Raz do jeho mesta prišiel 
potulný umelec a prekabátil ho. Povedal mu, že v Španielsku zlatky ležia rovno na ulici. Juan 
tomu uveril, a tak sa tam s ním vybral. Myslel si, že nájde escudos a o dva dni sa vráti domov. 
Po štyroch týždňoch ho nechal potulný spevák pri studni. Malý Juan ho tam čakal. Antonio, 
tak sa spevák volal, mu totiž sľúbil, že sa vráti, len čo kúpi niečo pod zub. Ale už sa nevrátil. 
Našli ho štyri deti, ktoré zavolali svoje matky. Jedna z nich sa začala o Juana starať.
<p><strong>On s nimi potom zostal?</strong></p>
Áno. Chcel sa vrátiť domov, ale zabudol, ako sa mesto, kde býval, volá.

<p><strong>Ako si sa dozvedel, že budeš hrať ?</strong></p>
Pani režisérka za mnou prišla a opýtala sa, či chcem hrať. Ja som súhlasil.
<p><strong>Ako si zareagoval?</strong></p>
Tešil som sa.
<p><strong>Si rád, že môžeš stvárniť túto postavu?</strong></p>
Áno.
<p><strong>Máte niečo s malým Juanom spoločné?</strong></p>
Juan bol veselý a priateľský, a to som aj ja.
<p><strong>Ako sa Ti hrá s ostatnými hercami?</strong></p>
Sú milí, kamarátski. Hrá sa mi s nimi naozaj dobre.
<p><strong>Akú hereckú rolu by si si zvolil, keby si mal možnosť sám si vyberať?</strong></p>
Vybral by som si túto postavu.
<p><strong>Ktorý tanec a ktorá scéna sa Ti najviac páčia?</strong></p>
Z tancov sa mi najviac páčia <em>Oheň</em> a <em>Blázinec</em>. Scény? Tie sú všetky pekné.
<p><strong>Ako by si zhodnotil celú divadelnú hru <em>Juan de Dios</em>?</strong></p>
Je veľmi dobrá, celkovo ju hodnotím pozitívne.
<p><strong>Si rád, že práve Juraj Vontorčík je starším Juanom?</strong></p>
Áno.
<p><strong>Čo si si pomyslel, keď si po prvýkrát zbadal všetky texty?</strong></p>
Bol som zhrozený z toho, ako je toho veľa. Dúfal som ale, že to zvládnem.
<p><strong>Mávaš pred predstaveniami trému? Ako proti nej bojuješ?</strong></p>
Trošku ju cítim, no keď začnem hrať, opadne zo mňa.
<p><strong>Čo by si odkázal ostatným hercom?</strong></p>
Veľmi sa mi páčilo to, čo sme spolu prežili. Sú naozaj dobrí a milí. Verím, že takými aj 
zostanú.

<h2><u>Hrám celý život</u> (Juraj Daniš)</h2>
<strong><em>Desivý výkrik do tmy. Diváci v prvých radoch sú v šoku. Všetkým naskakujú zimomriavky. 
Juro Daniš neuveriteľne realisticky stvárnil vnútorný boj človeka, ktorý v živote sv. Jána 
z Boha spôsobil nemalý chaos. Preto sme sa s týmto, možno raz profesionálnym hercom 
porozprávali.</em></strong>
<p><strong>Povedz nám v skratke niečo o svojej úlohe.</strong></p>
Som usmievavý slobodný umelec Antonio Melro, ktorý si jedného dňa nerozmyslí, čo 
by chcel od života a nechtiac unesie malého Juana s úmyslom zaniesť ho potom domov. 
Situácia sa mu ale zjavne vymkne z rúk. Po istom čase zistí, že spravil niečo zlé, no bojí sa. Má 
strach z toho, čo by s ním spravili Juanovi rodičia, keby ho priviedol naspäť. Moja postava je 
dvojtvárna. Na jednej strane som usmievavý a vzápätí sa mením na nevrlého a vystrašeného. 
Niekedy akoby som konal skratovo. Hra začína aj končí tým, že ľutujem to, čo som spravil. 
Som ten, kto prežil život plný hriechu. Juan sa mi chce pomstiť, celý život ma hľadá. Keď ma 
nájde, odpustí mi. No ja sám mám problém odpustiť si. Presviedča ma, že Boh mi všetko 
prepáči, keď budem chcieť.
<p><strong>Aké boli tvoje pocity, keď si sa priamo na javisku dozvedel, že zomrieš?</strong></p>
Napadlo mi: „Díky, Broňa!“ No uvedomoval som si, že nejako to skončiť musí. Keby som ako 
umierajúci odišiel, bolo by to falošné. Nemám problém s umieraním, len ma prekvapilo, že 
som sa to dozvedel až neskôr. Aj „smrť“ patrí k hereckému umeniu, ku ktorému sa snažím 
pričuchnúť, rád ju teda podstúpim.
<p><strong>Chcel by si svoje herecké schopnosti uplatniť aj v budúcnosti?</strong></p>
Aké herecké schopnosti?
<p><strong>No tie, ktoré predvádzaš!</strong></p>
Divadlo je pre mňa úplne všetkým. Žijem ním celý život, hoci sa nachádzam práve niekde 
inde. Som taký trošku ,,prepatý“. Obrovským zážitkom je pre mňa to, že môžem v tejto hre 
účinkovať. Vážim si rolu, ktorú som dostal. Je to úloha, ktorá ma naozaj vystihuje. Keď sme 
prišli prvýkrát na skúšku do divadla, zmocnil sa ma skvelý pocit. Emócie zo mňa „išli“ tak, ako 
mali. Cítil som sa pohodovo. Na javisku je to úplne iné ako v telocvični.
Atmosféra divadla veľmi napomáha k dobrým výkonom. Po tejto skúsenosti rozmýšľam 
nad štúdiom na VŠMU alebo minimálne nad učiteľstvom hudobnodramatického umenia. 
Jednoducho, od tohto fachu by som nechcel odísť. Mojim snom je hrať naďalej.
<p><strong>Ako sa ti spolupracuje s režisérkou?</strong></p>
Sestru Máriu Marthe obdivujem. Dokáže spraviť obrovskú hru, kde vystupuje veľa ľudí. 
Dokáže ju zrežírovať bez jediného výkriku. Hral som v niekoľkých hrách na „dramáku“, kde 
režiséri neboli schopní dať do kopy dvadsať ľudí bez toho, aby nekričali. Boli to nervy a stres, 
preto sa mi teraz hrá úžasne. Obdivujem, že sestra si nájde čas na každého. Každý sa jej môže 
spýtať na svoju úlohu, kostým, na hocičo. Má moju poklonu za to, čo robí.
<p><strong>Si spokojný so svojou úlohou?</strong></p>
Nič iné by som hrať nechcel a asi by som to ani dobre nezahral. Je to úplne bezkonkurenčná 
úloha. Dúfam, že mi ľudia uveria, že som Antonio Melro.
<p><strong>Boli nácviky ťažké? Musel si často zostávať „po škole“?</strong></p>
Niekedy som zostával v telocvični aj do pol šiestej. Stalo sa, že som bol párkrát 
dobre vyhrešený, lebo som nespravil niečo tak, ako som mal. Časom sa však všetko 
vykryštalizovalo. Našťastie, sestra je spokojná.

<h2><u>Neskúšajte si líhať do truhly!</u>  (Fefe Križanová)</h2>
<p><strong><em>Dôležitú úlohu v živote sv. Jána z Boha si zahrala Františka Križanová, ktorá nazbierala 
veľa hereckých skúseností  a zožala nejeden aplauz práve na GCM-áckych divadelných 
doskách.</em></strong></p>
<br><strong>Prezraď, akú osobu hráš v divadelnej hre <em>Juan de Dios</em>?</strong></br>
Hrám matku Juana.
<p></p>
<br><strong>To je postava, ktorá veľa kašle.</strong></br>
Kašle, pretože ťažko ochorela, žila totiž v zlých sociálnych podmienkach.
<p></p>
<br><strong>Aká je jej diagnóza?</strong></br>
Neviem, tipujem to na tuberkulózu, alebo niečo podobne.
<p></p>
<br><strong>Tvoja postava teda kvôli chorobe umiera počas toho, ako Juan putuje s Antoniom?</strong></br>
Áno, zomiera od žiaľu , ktorý sa skĺbi s pokročilým štádiom tubery. Už je toho na ňu 
jednoducho veľa.
<p></p>
<br><strong>Smutný príbeh. Očakávala si takúto postavu?</strong></br>
Zdalo sa mi spočiatku trošku divne, keď som si čítala scenár po prvý raz a uvidela som tam 
vetu: ,,Matka zakašle.“ Pomyslela som si: „Nevadí, veď raz zakašlem, to bude pohoda.“ Že to 
bude náročnejšie, som si začala uvedomovať až vtedy, keď mi sr. Mária Marthe kázala:
,,Viac kašli, viac kašli!“
<p></p>
<br><strong>Po záporných postavách, ktoré si doposiaľ (výborne) hrala, si tento raz mala stvárniť
láskavú starostlivú maminku. Ako sa ti pozdáva táto úloha?</strong></br>
Tuto úlohu som od sr. Márie Marthe dostala ako darček. Povedala mi, že budem najmilšia 
postava z celej hry, samozrejme, okrem Juanita. Je to akoby náhrada za všetky mrchy, ktoré 
som doteraz hrala. Uvedomila som si ale, že potvory sa hrajú ľahšie.
Keď máš zlú náladu, môžeš si ju vybiť vo svojej úlohe, ale takto musíš byť stále milá.
<p></p>
<br><strong>Ako hodnotíš svoj kostým?</strong></br>
Pači sa mi. Je lepši ako ten, čo som mala predtým. V tom minulom som nemohla dýchať a 
bolo mi v ňom teplo. Tento je pohodlnejší.
<p></p>
<br><strong>Máš nejaký odkaz pre divákov?</strong></br>
Nikdy si neskúšajte líhať do truhly.
<p></p>
<br><strong>Ako sa ti umiera?M/strong></br>
Umiera sa mi zaujímavo. Najprv hľadám svojho syna, vzápätí odchádzam zo scény a líham si 
do truhly. Musím zostať vážna a nedýchať.
<p></p>
<br><strong>Byť mŕtva je teda náročná úloha...</strong></br>
Áno, veľmi náročná. Radšej umrieť už nastálo, lebo ožívanie je komplikované.
